---
parent: Python — wprowadzenie i instalacja
grand_parent: Technologie Informatyczne II
nav_order:  1
---
# Co to jest Python?

PPython to język skryptowy, co w jego przypadku oznacza możliwość interakcji z użytkownikiem i bardzo rozbudowane funkcjonalności. Języki skryptowe odróżniają się od innych tym, że do uruchomienia skryptu nie wystarczy on sam, potrzebna jest jeszcze aplikacja, nazywana interpreterem, która potrafi ten skrypt uruchomić. Za to nie musimy tych programów kompilować i zawsze możemy zobaczyć ich kod źródłowy.

## Czemu Python?

Ten język ma dosyć naturalną składnię, co oznacza tyle, że właściwie piszemy komendy w języku podobnym do angielskiego i Python to robi, bez nadmiernego przeładowania składni nawiasami i znakami przestankowymi. Dodatkowo, Python posiada domyślnie duży zasób funkcjonalności i naprawdę wiele dodatkowych bibliotek dostępnych w sieci, co daje nam szeroki wybór narzędzi już dostępnych w samym języku bez konieczności ich własnego implementowania. Niezależnie od bogactwa gotowych funkcji w Pythonie,  w ramach tego kursu napiszemy pewnie niejeden program który w Pythonie już jest.

Python jest dostępny dla każdego za darmo — można się z nim zapoznać na stronie <https://python.org>. Proponuję zapoznanie się z zawartością tej strony, jednak nie polecam instalowania Pythona bezpośrednio z niej. Szczegółowa instrukcja znajduje się dalej w niniejszym wykładzie.

## Kto tego używa?

Google, Yahoo, Nokia, IBM czy NASA wykorzystują Pythona w swoich wartych wiele milionów, czy też miliardów dolarów aplikacjach i projektach. Microsoft jak i Apple oferują pełne wsparcie dla Pythona w swoich systemach operacyjnych i platformach programistycznych. Wiele stron internetowych takich jak YouTube czy Grono napisane jest w Pythonie.

NASA wykorzystuje Pythona w swoich aplikacjach od wielu lat. Jednym z dobrze opisanych wdrożeń jest zastosowanie aplikacji napisanych w Pythonie do zarządzania kontrolą startową wahadłowców. Także niedawno upubliczniony projekt Nebula to rozproszone środowisko obliczeniowe przystosowane do wykonywania obliczeń w „chmurze” łączące wiele modułów i aplikacji Pythonowych z innymi językami i technologiami.

## Python w zastosowaniach inżynierskich

Prostota Pythona oraz oferowane przez niego możliwości spowodowały, że jest on coraz powszechniej używanym narzędziem do obliczeń inżynierskich i naukowych. Pomimo jednak tego, że Python domyślnie oferuje bardzo różnorodne funkcjonalności, to jego pełne wykorzystanie w tych konkretnie dziedzinach wymaga wykorzystania pewnych dodatkowych bibliotek. Są to:

* [numpy](https://numpy.org/) — biblioteka dodająca wydajny typ wielowymiarowych tablic liczbowych i stanowiąca podstawę, na której oparte są wszystkie pozostałe,
* [scipy](http://www.scipy.org/) — narzędzia do zaawansowanych obliczeń naukowych: obliczenia statystyczne, całkowanie numeryczne, szukanie ekstremów i miejsc zerowych funkcji, interpolacja itd.,
* [matplotlib](https://matplotlib.org/) — zaawansowana biblioteka pozwalająca na tworzenie wykresów, ([przykłady](https://matplotlib.org/gallery/index.html)),
* [pandas](https://pandas.pydata.org/) — szybkie, wydajne, elastyczne i łatwe w użyciu narzędzie open source do analizy i manipulacji danymi.


<hr/>

Opublikowano na licencji [Creative Commons Uznanie autorstwa-Użycie niekomercyjne-Na tych samych warunkach](https://creativecommons.org/licenses/by-nc-sa/4.0/deed.pl).
